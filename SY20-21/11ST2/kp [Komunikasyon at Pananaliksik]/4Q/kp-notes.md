# Kabanata 1: Mga Uri ng Teksto

_March 07 2021_

#### Layunin:

- Maipaliwanag ang kahulugan ng tekstong impormatibo at deskribtibo
- Makilala at maunawaan ang elemento at uri ng tekstong impormatibo at deskriptibo

## Tekstong Impormatibo

- Ito ay nagbibigay ng impormasyon at kaalaman
- Ito ay nagtataglay ng mahahalaga at tiyak ng impormasyon tungkol sa mga tao, bagay, lugar, at pangyayari. Kalimitan itong tumutugon sa mga tanong na "Ano", "Sino", at "Paano".

### Bahagi sa pagsulat ng Tekstong Impormatibo

- Pamagat
- Panimula (Panimulang pangungusap)
- Katawan (Kabuuang nilalaman ng teksto)
- Pangwakas

### Elemento ng Tekstong Impormatibo

#### Layunin ng may-akda:

Mapalawak ang kaalaman, maunawaan ang mga pangyayaring mahirap ipaliwanag, matuto ng maraming bagay ukol sa ating mundo at masasaliksik;

### Estilo sa Pagsulat sa mga Bagay na Bibigyang-Diin

**Paggamit ng mga larawang representasyon**, kagaya ng larawan, guhit, dayagram, talahanayan, timeline. Upang higit pang maunawaan ng mambabasa anf teksto.

**Pagbibigay diin sa mahahalagang salita sa teksto**, sa pamamagitan ng paglihis na pasulat o paglalagay ng panipi ay nagbibigay-diin ang mahahalagang pahayag.

**Pagsulat ng mga talasanggunian**, inilalagay ang mga impormasyong pinagkuhanan ng teksto.

**Paglalahad ng totoong pangyayari/kasaysayan**. Sa uring ito, inilalahad ang mga totoong pangyayaring naganap sa isang panahon o pagkakataon.

**Pag-uulat pang-impormasyon**. Sa uring ito nakalahad ang mahahalagang kaalaman.

**Pagpapaliwanag**. Ito ang uri ng tekstong impormatibong nagbibigay paliwanag kung paano o bakit naganap ang isang bagay o pangyayari.

### 2 Uri ng Paglalarawan

#### **Subhetibo**

- Nakabatay lamang sa kanyang imahinasyon at hindi nakabatay sa totoong buhay

#### **Obhetibo**

- Ang paglalarawan kung ito'y mayroong pinagbatayang katotohonan.

### Dalawang Uri ng Deskripsyon:

- Karaniwang Deskripsyon
  - Pagbubuo ito ng malinaw na larawan sa isipan ng mambabasa sa tulong ng mga katangiang ating napag-aralan na.
  - Ang layunin nito ay makapagbigay lamang ng kabatiran tungkol sa katangian ng isang paksa, at walang kinalaman dito ang kuro-kuro at damdamin ng naglalarawan.
- Masining na Deskripsyon
  - Pumupukaw ng guni-guni ang masining na deskripsyon.
  - Higit sa nakikita ng paningin ang maaaring ilarawan sa tulong ng deskripsyong masining.
  - Gumagamit ng mga salitang nagbibigay-kulay, tunog, galaw, at matinding damdamin.

#### Halimbawa:

- Karaniwang Deskripsyon
  - Maganda si Matet. Maamo ang mukha na lalo pang pinatingkad ng mamula-mula niyang mga pisngi. Mahaba ang kanyang buhok na umaabot hanggang sa baywang. Balingkitan ang kanyang katawan na binagayan naman ng kanyang taas.
- Masining na Deskripsyon
  - Muling nagkabuhay si Venus sa katauhan ni Matet. Ang maamo niyang mukha tila anghel ay sadyang kinahuhumalingan ng mga anak ni Adan. Alon-alon ang kanyang buhok na bumagay naman sa kainggit-inggit niyang katawan at itaas.

### Gamit Kohesyong Gramatikal ng Tekstong Deskriptibo

1. **Reperensiya**: Ito ang paggamit ng mga salitang maaaring tumukoy o maging reperensiya ng paksang pinag-uusapan sa pangungusap.

   **Anapora**

   Si Gracia Burnham ay isa sa mga dayuhang turista na pumunta sa Dos Palmas Resort dahil ayon sa kanya, paborito niya itong pasyalan.

   **Katapora**

   Siya ay isa sa mga dayuhang turista na patuloy na pumupunta sa Dos Palmas Resort sa Palawan dahil ayon kay Gracia Burnham, paborito niya itong pasyalan.

2. **Pagpapalit(Substitution)**: Paggamit ng iba't ibang salita sa pagtukoy ng isang bagay o kaisipan.

   _Nawala ko ang aklat mo. Ibibili nalang kita ng bago._

3. **Elipsis**: Pagtitipid sa pagpapahayag ng mga salitang nawawala o hindi na inilalagay sa kadahilanang naiintindihan na ito sa pahayag at magiging paulit-ulit lamang.

   _Bumili si Gina ng apat na aklat at si Ana nama'y tatlo._

4. **Pang-ugnay**: Nagagamit ang mga pang-ugnay tulad ng **_AT_** sa pag-uugnay ng sugnay sa sugnay, parirala sa parirala.

   _Ang mabuting magulang ay nagsasakripisyo para sa mga anak at ang mga anak naman ay dapat magbalik ng pagmamahal sa kanilang mga magulang._
